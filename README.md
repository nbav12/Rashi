# רש"י בלשונו הזהב 🖋️
בחיבור זה, יובא לקט דיוקים בלשונו הזהב של רש"י הקדוש ברחבי התנ"ך והש"ס, לרגל חג מתן תורתנו, סיוון תשפ"א.

## תנ"ך
### תורה
#### בראשית
##### פרק א', פסוק כ"א
> **התנינם** - ... ובדברי אגדה (בבא בתרא עד ב), הוא לויתן ובן זוגו, שבראם זכר ונקבה, ***והרג את הנקבה*** ומלחה לצדיקים לעתיד לבא... התנינם כתיב

מניין לרש"י שהרג הקב"ה דווקא את הנקבה ולא את הזכר?

אפשר לומר, מדיוק האות החסרה: יו"ד. האות יו"ד בגימטרייה – 10 – הסיפרה העשירית שהיא "מלכות", וזה בחינת נוקבה.

להעיר ממשמעות האות יו"ד – שהיא בחינת "חכמה", אשר היה אפשר לומר שזה דווקא הזכר, אך מכיוון שהתורה השמיטה את האות יו"ד השנייה במילה "תנינים" – דבר המוכיח כי הכוונה היא לא לאות יו"ד ***הראשונה*** (המקבילה לספירה ***הראשונה*** – "חכמה") אלא לערך המספרי של האות.

---
##### פרק ז', פסוק א'
> **ראיתי צדיק** - ולא נאמר צדיק תמים מכאן שאומרים מקצת שבחו של אדם בפניו וכולו שלא בפניו

לכאורה, רש"י היה צריך לומר "***חצי*** שבחו" משום שהפסוק מזכיר באמת רק חצי מ-"צדיק תמים" (ו', ט').

אלא שאפשר לומר, שרש"י בא ללמדנו את מעלתו של התם מעל הצדיק. ***צדיק*** – "הצדיק הוא מי שעושה מעשה הצדק ואינו עדיין תמים". ***תמים*** – "כי גדר התמימות הוא שיעשה כל מעשיו לשם ה' בלבד לא לשם כבוד ותפארת ופניה חיצונית" (ע"פ מלבי"ם משלי כ', ז').

---
##### פרק י"ב, פסוק ט"ו
> **ויהללו אותה אל פרעה** - הללוה ביניהם לומר הגונה זו למלך

לכאורה, יש כפילות בפסוק בכך ששרה הגיעה אל פרעה: "ויהללו אותה אל פרעה", ו - "ותוקח האישה בית פרעה".

לאור זאת, כנראה רצה רש"י לציין כי ההילול של שרי פרעה היה בינם לבין עצמם, בלי קשר ללקיחה על פרעה. ורק לאחר שהסכימו בינהם כי הגונה זו למלך - לקחוה אל בית פרעה.

---
#### במדבר
##### פרק ג', פסוק א'
רש"י מלמדנו:

> **ואלה תולדת אהרן ומשה** - ואינו מזכיר אלא בני אהרן ונקראו תולדות משה לפי שלמדן תורה מלמד שכל המלמד את בן חבירו תורה ***מעלה עליו הכתוב כאלו ילדו***

לכאורה, הדיבור הסמוך:

> **ביום דבר ה' את משה** - ***נעשו אלו התולדות שלו*** שלמדן מה שלמד מפי הגבורה

נראה מיותר, זאת מכיוון שתוכנו כלול בדיבור שלפניו.

אך, בדרך אפשר, ניתן לתרץ את החזרה של רש"י בדיבור השני. רש"י רוצה להסביר לנו מהיכן הוא ביסס את דברו – שכל המלמד את בן חבירו תורה כאילו ילדו. כלומר, מי אמר שדווקא מחמת זה שמשה רבינו לימדם תורה זכה שיקראו כתולדותיו? אולי מחמת שהוא דודם וכדו'?

לכן בא רש"י ומסביר בדיבור השני, משום שהפסוק טורח לבוא ולכתוב "ביום דיבר ה' את משה" – שזה בעצם במילים אחרות עניין של לימוד התורה – בדיוק מחמת עניין זה נעשו אלו התולדות שלו.

---
##### פרק י', פסוק י"ב
> **למסעיהם** - כמשפט המפורש למסע דגליהם, מי ראשון ומי אחרון

לכאורה, רש"י לא מחדש לנו כלום בדיבור זה, משום שזה כבר פורש בפשט הפסוק לעיל.

אפשר אולי לומר, שרש"י רצה שלא נטעה, ונאמר שפירוש "למסעיהם" – הכוונה לסדר המסעות שלהם: ממקום פלוני למקום אלמוני. ולמה? משום שמסעות אלו עדיין לא נאמרו, ולכן לא ייתכן לומר שהפסוק כאן מדבר על המסעות עצמן, אלא דווקא על "מי ראשון ומי אחרון".

---
##### פרק י"ד, פסוק כ"ב
> **וינסו** - כמשמעו

כנראה, הייתה כוונת רש"י להוציא מידי פירוש המילה מלשון "נס - גובה".

---
##### פרק י"ד, פסוק כ"ח
> **חי אני** - לשון שבועה

רש"י כבר פירש בפסוק כ"א את עניין זה, ומה ראה לחזור ולפרש כאן?

כנראה, רש"י הבחין בשינוי הלשון בפסוקים:

פסוק כ"א: "ואולם חי אני". פסוק כ"ח: "חי אני נאום ה'"

היינו יכולים לבוא לומר שבפסוק כ"ח אין הכוונה ללשון שבועה, אלא רק להצהרה בעלמא, משום שמוספות המילים "נאום ה'" (מה שלא היה בפסוק כ"א). ולשם כך, רש"י חזר ושנה גם כאן.

---
##### פרק ט"ז, פסוק כ"ב
> **האיש אחד** - הוא החוטא, ואתה על כל העדה תקצוף

לכאורה, מה רש"י חידש לנו? הרי, זהו הפשט הכתוב בפסוק עצמו.

אפשר לומר, שרש"י בא לשלול קריאה של תמיהה עבור המילים "האיש האחד". לכן כתב "הוא החוטא", הכוונה לציון עובדה. ורק ההמשך הוא חלק מהתמיהה. והוכחתו מניקוד הה"א בקמץ, כדרך הַיִּדּוּעַ.

---
#### דברים
##### פרק ב', פסוק כ"ו
> **ממדבר קדמות** - אע"פ שלא צווני המקום לקרא לסיחון לשלום למדתי ממדבר סיני מן התורה שקדמה לעולם כשבא הקב"ה ליתנה לישראל חזר אותה על עשו וישמעאל וגלוי לפניו שלא יקבלוה ואעפ"כ פתח להם בשלום אף אני קדמתי את סיחון בדברי שלום. ***ד"א*** ממדבר קדמות ממך למדתי שקדמת לעולם יכול היית לשלוח ברק א' ולשרוף את המצריים אלא שלחתני מן המדבר אל פרעה לאמר שלח את עמי במתון

רש"י הביא פירוש נוסף, זאת כי בפירוש הראשון קשה, למה משה פונה לשלום רק עם סיחון? בעוד שעברו עם ישראל דרך אדום ומואב לפני כן? לכן הוצרך לד"א. ולפירוש שני קשה, כתוב "***ממדבר*** קדמות" – בעוד שתוכן הפסוק עוסק בזה שה' קדם לעולם, ואין קשר בין המדבר לקדמות. לכן הוצרך גם לפירוש ראשון.

---
##### פרק ג', פסוק ח'
> **מיד** - מרשות

לכאורה, פירוש זה נראה כמובן מאליו. אם כן, מדוע רש"י הביא אותו? אפשר לומר, כי בא רש"י לאופקי מפירוש שהביא בפרק ב', פסוק ל"ז: "כל ***יד*** נחל יבוק" - כל ***אצל*** נחל יבוק. וכאן, בא רש"י לומר שמשמעות "יד" - הינה "רשות".

---

##### פרק ט"ז, פסוק ג'
ישנה שאלה, וכי איך המצה לחם עוני? הרי, אופן הכנה אינו נובע דווקא מעוני – אלא מחמת חוסר הזמן בשעת הכנתה. ועוד, בפועל ניתן לראות אשר ישנן מצות מובחרות אשר לאנשים מסוימים אף טעימות כלחם חמץ ואף יותר. ומכוח האמור, קשה לומר שהמצה עם לחם של עניים.

אפשר לומר, שרש"י התקשה בפירוש הנ"ל – וענה כך:

> **לחם עני** - לחם ***שמזכיר*** את העוני שנתענו במצרים
> 
כלומר, אין בכוונת המצה להתיימר להוות תחליף ללחם חמץ כלחם "פחות" בטעמו ואיכותו. אלא, להזכיר לנו, ע"י שינוי מהרגלנו שאנו אוכלים מצות שלא הספיקו להחמיץ – שהיו אבותינו במצרים ויצאו משם בחיפזון "כי גורשו ממצרים ולא יכלו להתמהמה".

עוד אפשר לחזק ולומר, שרש"י באותו פסוק חוזר ומדגיש זאת:

> **למען תזכור** - ***ע"י אכילת*** הפסח ***והמצה את יום צאתך***

---

##### פרק כ"ט, פסוק י"ח
> **והתברך** - בנדיר"א שוי"א בלע"ז כמו והתגלח והתפלל

מה בדיוק היה קשה לרש"י שהביא אותו לכתוב דבר שנראה קצת כסתום ומובן מאליו?  
אפשר לנסות לומר, שרש"י בא להוציא מידי פירושו הרווח של בניין הפתעל (סביל) - שאין הכוונה לכך שאדם מסוים בירך אותו, אלא הוא בירך את עצמו (המשמעות הנוספת של הבניין - רפלקסיבי, עצמי). והוכחתו כנראה, מהכתוב "בלבבו". ולראיה, הביא עוד שני מקורות לכך; אחד מתגלחת המצורע, אחד מתפילת שלמה בבניין בית המקדש.

---

### נביאים
#### שמואל א'
##### פרק כ"ה, פסוק י"ד
> **אחד מהנערים** - שלה

רש"י כנראה רצה לשלול הבנה שמדובר בנערי דוד (לעיל פסוק ה' והלאה). והוכחתו מדכתיב לאחר מכן: "והאנשים טובים לנו מאוד... חומה היו עלינו... כי כלתה הרעה אל אדנינו", אשר דיבור זה מוכיח שמדובר בנערי נבל ואביגיל.

---
## ש"ס
### תענית
#### דף כ"ט:
הגמרא דנה בדיני כיבוס בשבוע שחל בו תשעה באב:

> כיצד חל להיות באחד בשבת מותר לכבס כל השבת כולה בשני בשלישי ברביעי ובחמישי לפניו אסור לאחריו מותר

ניתן להבין מהכתוב שהכוונה כי מדובר במקרה שחל ט' באב בראשון, ובעקבות כך מותר יהיה לכבס באותו שבוע בימי שני, שלישי, רביעי ובחמישי. לכאורה, רש"י בא להסביר כי הפיסוק הנכון אינו כך, ולכן מגיה כדלהלן:

> חל להיות בשני ***או*** בשלישי ברביעי ובחמישי כו'

במילים אחרות, הלשון ***חל להיות*** חוזרת על כל הימים הבאים (שני, שלישי רביעי וחמישי).

ואמנם כך מסתבר לומר, משום שהגמרא בהמשך עוסקת במקרה שחל להיות בערב שבת, זאת בנוסף למקרה שלפני כן - בו דיברה על חל בשבת עצמה. יוצא אם כן, שצריך לומר שהגמרא שלעיל מדברת על כל האופציות בהן יכול לחול תשעה באב, ולא כאל הסבר באילו ימים ניתן לכבס אם חל תשעה באב באחד בשבת.

---
#### גיטין נ"ו.
בפירוש שמו של בן ציצית הכסת, הגמרא כותבת:

> שהיתה ציצתו נגררת על גביי כסתות

רש"י, פירש:

> **ציצתו** - ציצית של טליתו

כנראה, כדי לדחות פירוש אפשרי אחר, שהיה **שערו** נגרר על גביי כסתות, כמו בפירוש המילה ביחזקאל (ח', ג'): "ויקחני בציצית ראשי" - בשיער ראשי.
